Pravidla výběrového řízení
==========================

1. Výběrové řízení začne **veřejným oznámením** výběrového řízení na [internetovém fóru](https://forum.pirati.cz/verejna-vyberova-rizeni-f572/) a sociálních sítích.
2. **Zadavatelem** je Česká pirátská strana – krajské sdružení Praha. Ve výběrovém řízení jej zastupuje pověřený zástupce, který výběrové řízení vyhlašuje, přijímá nabídky, zajišťuje průběh řízení po administrativní stránce a komunikuje s uchazeči. Úkoly nadřízeného orgánu v tomto řízení plní republikové předsednictvo.
3. Od okamžiku projednávání záměru až do vyhlášení výběrového řízení nám může kdokoliv zaslat své **připomínky**, pokud má za to, že podmínky výběrového řízení jsou nastaveny diskriminačně nebo v rozporu s vnitřními předpisy. Zadavatel si vyhrazuje provést nápravu takových ustanovení podle svého uvážení. V případě, že připomínkám nevyhoví, rozhodne o nich nadřízený orgán.
4. Nabídky zaslané opožděně či jinak v rozporu s těmito pravidly, inzerátem, schválenými usneseními nebo jinými zveřejněnými směrodatnými dokumenty (společně jen „zadání“) budou vyřazeny. Zástupce zadavatele nebo hodnotící komise mohou vyzvat uchazeče k opravě či doplnění nabídky, osobnímu pohovoru, splnění úkolu či jinému ověření předpokladů, pokud je to potřebné, ale nejsou k tomu povinni. Mohou také prominout drobné formální nedostatky (např. pokud je předepsán formát nabídky). Hodnotí se podle dodaných materiálů (životopis, motivační dopis, reference apod.) a informací, které má hodnotící komise k dispozici nebo které si zjistí.
5. Pro účely tohoto výběrového řízení si zadavatel pro rozšíření senzamu uchazečů vyhrazuje možnost využít a hodnotit i přihlášky uchazečů původně zaslané v rámci jiných výběrových řízení na pozice poptávané Českou pirátskou stranou či jejími zvolenými zástupci (např. zájemci o funkce asistentů pirátských poslanců).
6. Není-li stanoveno jinak, celé nabídky, životopisy a jiné materiály dodané uchazečem **nebudeme zveřejňovat** bez souhlasu uchazeče, ale vyhrazujeme si právo zveřejnit jejich základní parametry a dále poskytnout celý obsah nabídky jednotlivým členům a osobám, které o to požádají z důvodu veřejné kontroly.
7. Rozhodujícím hodnotícím kritériem budou v **prvním kole** požadavky uvedené v inzerátu. V prvním kole uspějí kandidáti, kteří splní všechny tyto požadavky nebo jejich podstatnou část. Jde-li o hodnocení požadavků, které jsou těžko prokazatelné (slušnost, spolehlivost apod.), může se hodnotící komise omezit na ověření z veřejných zdrojů, že tyto požadavky zjevně neporušuje. Pokud bude více kandidátů vyhovujících ve všech těchto kritériích, bude uspořádáno druhé kolo výběrového řízení. Druhé kolo se konat nemusí, pokud budou v prvním kole úspěšní pouze dva kandidáti a hodnotící komise jejich nabídku označí za přijatelnou.
8. V případném **druhém kole** výběrového řízení budou hodnocena následující kritéria s následujícími maximálními počty bodů:  

   Kritérium | počet bodů
   --------- | ---------:
   Celkový dojem | 20
   Znalost a podpora Pirátského programu | 15
   Analytické schopnosti a zkušenosti s analýzami (specifickými v rámci obou pozic) | 25
   Zkušenosti s administrativou | 5
   Písemný projev | 10
   Práce s technickými systémy  | 15
   Schopnost samostatného rozhodování a jednání | 10

Maximální počet bodů má obdržet kandidát, který zcela znamenitě splňuje předpoklady z dané oblasti. Nulový počet má obdržet kandidát, který předpoklady z dané oblasti pro danou pozici splňuje zcela nedostatečně. 

9. Výsledkem výběrového řízení je seřazený seznam nabídek s uvedením, jaké je pořadí nabídek, které jsou přijatelné nabídky, a čí nabídka je vyřazena. O hodnocení a výsledku výběrového řízení rozhoduje hodnotící komise jmenovaná zadavatelem do termínu pro zaslání nabídek. Komise rozhoduje usnesením anebo jiným způsobem, který si schválí. Hodnotící body uděluje výběrová komise jako celek na základě pohovoru z 2. kola výběrového řízení. Hodnotící body neudělují samostatně členové komise. V případě potřeby pověří na žádost zástupce zadavatele náhradníka člena hodnotící komise ten, za koho je daný člen delegován.
10. Zadavatel **uzavře smlouvu** s vítězi výběrového řízení. Rozhodne-li se tak zadavatel, může vedle vítězů přijmout postupně v pořadí i třetí či další nabídku, která nebyla vyřazena, ale vždy tak, aby míra plnění odpovídala pořadí ve výběrovém řízení. Není-li možné s vítězem výběrového řízení smlouvu uzavřít, může tak zadavatel učinit na základě další přijatelné nabídky v pořadí dle výsledků. Nejpozději tak může učinit do 1 roku od vyhlášení výsledků výběrového řízení.
10. Výsledek výběrového řízení bude **vyhlášen** na internetovém fóru v tématu, kde bylo výběrové řízení oznámeno (viz výše) a dále všem uchazečům e-mailem sdělíme výsledek. Proti vyhlášení výsledku výběrového řízení lze podat stížnost kontrolní komisi Pirátské strany ve lhůtě do 10 dnů od vyhlášení výsledku výběrového řízení.
12. Výběrové řízení bereme vážně a rozhodně ho nechceme rušit nebo měnit jeho podmínky za běhu. Pokud to však bude třeba k nápravě dílčích nedostatků zadání, vyhrazujeme si právo jeho pravidla změnit, a pokud by odpadl náš zájem nebo najdeme v postupu vážné neodstranitelné vady, vyhrazujeme si právo ho zrušit. Takový úkon zveřejníme a neprodleně ho oznámíme všem uchazečům, kteří mu již zaslali nabídku.
