---
title:      Žádost o informace podle zákona č. 106/1999 Sb.
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 146/2016
your:
   role:    Povinný subjekt
   name:    
      -     Západočeská univerzita v Plzni
   address:
      -     Univerzitní 2732/8
      -     30100 Plzeň-Jižní Předměstí
   note:
      -     k rukám rektora
sendby:     mail
style:      letter
---

Vážený pane rektore,

v souladu se zákonem č. 106/1999 Sb., o svobodném přístupu k informacím, žádám jako fyzická osoba – zastupitel hl. m. Prahy za Českou pirátskou stranu –  o poskytnutí následujících informací:

1. Příslušné znění studijního a zkušebního řádu, studijního plánu a jiných vnitřních předpisů povinného subjektu (univerzity i fakulty), které konkretizují studijní povinnosti, podle nichž dokončil bakalářské studium u povinného subjektu současný ministr vnitra České republiky Bc. Milan Chovanec (dále jen „ministr vnitra“), včetně případných tehdy platných vnitřních předpisů pro uznání předmětů absolvovaných v celoživotním vzdělávání,
2. doklad o absolvování, uznání či jiném splnění jednotlivých studijních povinností, které stanovily předpisy dle bodu 1, ministrem vnitra spolu s uvedením data splnění, způsobu splnění a osob zkoušejících, případně uvedení těchto údajů o uznané studijní povinnosti,
3. text bakalářské práce ministra vnitra, přičemž žádost v tomto bodě žádost výslovně specifikuji tak, že informaci žádám od knihovny (jako součásti povinného subjektu), kde je práce uchována, tak, aby mi mohla být poskytnuta v souladu se směrnicí o opakovaném užití informací veřejného sektoru (viz níže), a to pokud mi nemůže být text práce zaslán v elektronické podobě, dále žádám po povinném subjektu posudek oponenta této bakalářské práce a zápis o průběhu příslušné obhajoby a státní závěrečné zkoušky,
4. rozhodnutí a spisový materiál ve věci přezkumu studia ministra vnitra povinným subjektem (fakultou i univerzitou), resp. vedle toho také ve věci přezkumu ostatními orgány (policií, soudy apod.), a to pokud jsou povinnému subjektu známy. 

Rád bych k tomu za účelem vstřícného a bezproblémového vyřízení mé žádosti v souladu se zákonem doplnil následující informace:

1. Ministr vnitra je veřejně působící osobou, na kterou se vztahuje výjimka podle § 5 odst. 2 písm. f) zákona č. 101/2000 Sb., o ochraně osobních údajů, neboť jde o veřejně činnou osobu a údaje vypovídají o jeho veřejné činnosti, tj. veřejném užívání titulu veřejné vysoké školy v souvislosti s výkonem funkce ministra vlády České republiky.
2. Dále je dán souhlasem ministra vnitra jako subjektu údajů, neboť ten dne 16. 3. 2013 ve veřejně dostupném článku *Nejsem žádný Benda, pane Marek* uvádí: „Kdo nevěří, rád mu vše doložím, případně ať se zeptá přímo na rektorátu univerzity.“ <http://nazory.ihned.cz/c1-59517400-nejsem-zadny-benda-pane-marek> V každém případě jde tedy o poskytnutí osobních údajů se souhlasem jejich subjektu, čímž je dle § 5 odst. 2 zákona č. 101/2000 Sb., o ochraně osobních údajů, založeno i oprávnění správce s tyto osobní údaje zpracovávat čili též je oprávněně poskytovat v rámci zpřístupnění informací dle zákona č. 106/1999 Sb. 
3. Při specifikaci bodu 3 žádosti jde o knihovnu (patrně Právnické fakulty), pro kterou jako pro univerzitní knihovnu platí režim daný 1 odst. 2 písm. e) a f) směrnice Evropského parlamentu a Rady č. 2013/37/EU ze dne 26. června 2013, kterou se mění směrnice č. 2003/98/ES o opakovaném použití informací veřejného sektoru, implementovaný do speciálního ustanovení § 11 odst. 5 písm. d) zákona č. 106/1999 Sb., tedy neuplatní se výjimka na poskytování informací, které jsou v držení univerzitní knihovny.
4. Podle § 47b zákona č. 111/1998 Sb., o vysokých školách, ve znění pozdějších předpisů je vysoká škola povinna nevýdělečně zveřejnit bakalářskou práci, u které proběhla obhajoba, včetně posudků oponentů a záznamu o průběhu a výsledku obhajoby prostřednictvím databáze kvalifikačních prací, kterou spravuje. Dále platí, že odevzdáním práce autor souhlasí se zveřejněním své práce podle tohoto zákona, bez ohledu na výsledek obhajoby. Proto je tímto zvláštním zákonem dána zákonná licence ve smyslu autorského zákona (§ 12 odst. 1 zákona č. 121/2000 Sb., autorský zákon). Lze-li kvalifikační práci zveřejnit, tím spíš ji lze poskytnout na žádost.

Žádám o poskytnutí informací v elektronické podobě, kdykoliv je to možné. Žádám o přímé poskytnutí informace, nikoliv jen odkaz na zveřejněný dokument. Ke komunikaci tímto dále zmocňuji svého asistenta Bc. Jana Loužka (nar. 9. 7. 1986 v Písku; bytem Vondroušova 1198, Praha 17). Žádám o doručování do datové schránky 4memzkm. Písemnosti, které není možné doručit do datové schránky, doručujte prosím na adresu Mariánské náměstí 2, Praha 1. Předem děkuji za Vaši vstřícnost.

S pozdravem

---
signature: 
  - Mgr. et Mgr. Jakub Michálek
  - nar. 6. 2. 1989
  - bytem Bořivojova 108, Praha 3
  - zastupitel hl. m. Prahy
abbr:       jakub
...
