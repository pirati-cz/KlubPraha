Usnesení o zveřejňování smluv
=============================

1. Pro účely tohoto usnesení se rozumí:
     * **městskou organizací** hlavní město Praha, jeho městská část a jejich příspěvková nebo jiná jimi ovládaná či 
       řízená organizace,
     * **městskými smlouvami** písemné smlouvy uzavřené městskou organizací,
     * **standardními podmínkami** podmínky vyplývající ze smlouvy uzavřené podle smluvního vzoru zveřejněného v 
       knihovně smluvních vzorů, do něhož jsou doplněny jen identifikační údaje smluvních stran, popis předmětu 
       plnění a jiné údaje vyžadované smluvním vzorem, přičemž ujednání o výši platby vychází z veřejných 
       platových tabulek, cenové mapy, veřejného ceníků anebo jiného zveřejněného způsobu výpočtu.

2. Zastupitelstvo hlavního města Prahy se **usneslo** na tom, že text městských smluv, pokud ho připravuje městská 
   organizace, by měl vycházet ze vzorového smluvního vzoru, smluvních podmínek a doložek, pokud jsou pro daný 
   smluvní vztah uloženy v knihovně smluvních vzorů hlavního města Prahy v upravitelné podobě. Knihovnu smluvních 
   vzorů by mělo zřídit hlavní město Praha jako svůj informační systém veřejné správy a měl by ji provozovat 
   Magistrát hlavního města Prahy v samostatné působnosti. Užívání jednotlivých smluvních vzorů, smluvních podmínek 
   a doložek by měla schvalovat Rada hlavního města Prahy. Knihovna smluvních vzorů by měla pokrýt základní agendy 
   městských organizací a měla by být vytvářena ve spolupráci s Ministerstvem vnitra, které vykonává dohled nad 
   výkonem samostatné působnosti hlavního města Prahy, jakož i s ostatními městy, kraji a jejich svazky.

3. Zastupitelstvo hlavního města Prahy se **usneslo** na tom, že městské smlouvy by měly být zveřejňovány na Portálu 
veřejné správy provozovaném Ministerstvem vnitra ve strojově čitelné podobě s metadaty. Výjimkou by měly být pouze
  * smlouvy výslovně stanovených smluvních typů uzavírané s fyzickou osobou, která není podnikatelem, 
    za standardních podmínek, 
  * rozměrné části smluv, kde je zveřejnění podstatně obtížnější než obvykle, a 
  * části smluv, u kterých zákon zveřejnění informace zakazuje.

4. Zastupitelstvo hlavního města Prahy se **usneslo** na tom, že městské smlouvy by v každém případě měly obsahovat 
   doložku o zveřejnění. V doložce o zveřejnění musí být uveden souhlas se zveřejněním smlouvy, případně uvedeny 
   části, které se nezveřejňují, spolu s odkazem na výjimku podle tohoto usnesení. V doložce o zveřejnění by mělo 
   být ve vhodných případech ujednáno, že smlouva nabývá účinnosti nejdříve jejím zveřejněním na Portálu veřejné 
   správy. 

5. Zastupitelstvo hlavního města Prahy **ukládá** Radě hlavního města Prahy, aby zajistilo provedení tohoto usnesení, 
   a to postupně podle jednotlivých typů městských organizací, nejpozději však do 1. 1. 2016.

6. Zastupitelstvo hlavního města Prahy **ukládá** Kontrolnímu výboru Zastupitelstvu hlavního města Prahy, aby 
   předložil každoročně zprávu o kontrole provádění tohoto usnesení. Ve zprávě o kontrole vyhodnotí, do jaké míry 
   jednotlivé městské organizace plní úkoly uvedené v tomto usnesení. Zastupitelstvo hlavního města Prahy může 
   při neplnění úkolů podle tohoto usnesení snížit rozpočet nebo dotaci příslušné městské organizace. 
